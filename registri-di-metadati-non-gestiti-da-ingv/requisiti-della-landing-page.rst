5.1 Requisiti della *Landing Page*
==================================

La pagina Web di destinazione (Landing Page) è la pagina Web che viene
associata ai dati nei registri esterni, ovvero la pagina su cui gli
utenti arriveranno consultando questi registri. Al fine di armonizzare
le informazioni presentate in queste pagine e anche ai fini di
migliorare l’immagine coordinate dell’INGV verso l’esterno, le Landing
Page devono contenere i seguenti elementi.

-  Il logo dell’INGV, che chiarisca e identifichi la paternità dei dati
   all’utente esterno, e un collegamento diretto al portale
   istituzionale INGV. Se altre istituzioni sono coinvolte nella
   produzione del dato, anch’esse devono essere chiaramente
   identificabili e un collegamento ai rispettivi portali istituzionali
   deve essere presente.

-  Il nome e una breve descrizione dell’elemento del Registro Dati che
   si rende disponibile, riportando informazioni coerenti con quelle
   archiviate nel Registro.

-  Una descrizione esaustiva dei dati che permetta ai potenziali
   utilizzatori un uso consapevole, chiarendo le finalità e le modalità
   con cui i dati sono stati creati; se disponibili, fornire un elenco
   delle pubblicazioni scientifiche e tecniche di riferimento, sempre
   indicandone il codice DOI, se disponibile; si rammenta che il
   Registro Dati può contenere uno o più riferimenti a queste
   pubblicazioni, ed è quindi auspicabile che le pubblicazioni riportate
   sulla *Landing Page* siano le stesse riportate nel Registro Dati.

-  Un accesso diretto ai dati o, se trattasi di dati ad accesso non
   libero, una chiara spiegazione delle modalità di accesso ai dati.

-  Nel caso di dati associati ad elementi del Registro Dati che facciano
   parte di un gruppo di elementi, rendere disponibile un collegamento
   alle altre *Landing Page* che contengono gli altri elementi del
   gruppo, chiarendo la natura del collegamento esistente tra i diversi
   dati del gruppo. Soprattutto nel caso in cui si tratti di gruppi di
   elementi composti da diverse versioni dello stesso prodotto, è
   fondamentale presentare all’utente un collegamento alle altre
   versioni, chiarendo quali siano le differenze da una versione
   all’altra e, comunque, chiarendo quale sia la versione più
   aggiornata.

-  La citazione bibliografica dei dati, con l'elenco degli autori, il
   titolo, l'indicazione degli istituti o enti che detengono la
   titolarità dei dati. Per indicare l’INGV, utilizzare la dizione
   “Istituto Nazionale di Geofisica e Vulcanologia (INGV)”. Gli autori
   devono coincidere con quanto riportato nel Registro Dati; nel caso di
   un numero esteso di persone (ad esempio superiore a quattro), può
   comprendere, oltre ai principali responsabili scientifici, anche un
   generico riferimento al gruppo di lavoro. La citazione deve includere
   alla fine il codice DOI associato ai dati nella sua forma risolvibile
   sul Web, anteponendo la scritta “http://doi.org/”. Le citazioni
   bibliografiche devono essere redatte in lingua inglese; un’eventuale,
   aggiuntiva, citazione in italiano può anch’essa essere presentata.

-  L’elenco delle persone che hanno contribuito alla creazione dei dati,
   chiarendo quale sia tra questi il Responsabile Scientifico e, se
   presente, il responsabile Tecnologico, in coerenza con quanto
   riportato nel Registro Dati; gli utenti devono poter contattare il
   Responsabile dei Dati e/o il Responsabile Tecnico, per cui è
   necessario pubblicarne l’indirizzo di posta elettronica o, in
   alternativa, si deve poter raggiungere uno strumento interattivo per
   ricevere e fornire richieste.

-  L’indicazione della licenza *Creative Commons (CC)* così come
   riportata nel Registro Dati, che deve essere collegata alla pagina
   Web di descrizione sul sito *Creative Commons*; dovrà essere chiarito
   agli utenti quali siano le eventuali limitazioni di accesso al dato,
   le limitazioni d’uso e le limitazioni di responsabilità da parte di
   INGV e altre eventuali note legate alla sfera legale.

Sarà cura dell’UGD supportare i Responsabili dei Dati nel verificare la
presenza di tutti gli elementi necessari nella *Landing Page*, e in
particolar modo, verrà garantita la coerenza delle informazioni con
quanto riportato nel Registro Dati.
