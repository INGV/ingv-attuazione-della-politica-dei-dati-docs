5.3 Il Repertorio Nazionale dei Dati Territoriali (RNDT)
========================================================

Il Repertorio Nazionale dei Dati Territoriali (RNDT) [1]_ è stato
individuato come “base di dati di interesse nazionale” [2]_ definito
come *"l'insieme delle informazioni raccolte e gestite digitalmente
dalle pubbliche amministrazioni, omogenee per tipologia e contenuto e la
cui conoscenza è utilizzabile dalle pubbliche amministrazioni, anche per
fini statistici, per l'esercizio delle proprie funzioni e nel rispetto
delle competenze e delle normative vigenti"*.

Il contenuto del RNDT e le relative modalità di costituzione e
aggiornamento sono state definite dal Comitato per le regole tecniche
sui dati territoriali delle pubbliche amministrazioni del Ministro per
la Pubblica Amministrazione e l’Innovazione, di concerto con il Ministro
dell’Ambiente e della Tutela del Territorio e del Mare [3]_. Sulla base
di tale contesto normativo, l’RNDT costituisce il catalogo nazionale dei
metadati riguardanti i dati territoriali e i servizi ad essi relativi
disponibili presso le Pubbliche Amministrazioni.

L’RNDT pubblica i metadati prodotti e conferiti da ciascuna
amministrazione accreditata che, come previsto dalla normativa vigente,
resta pienamente responsabile della correttezza e dell'aggiornamento
degli stessi, nonché della gestione e dell'aggiornamento dei dati cui
tali metadati si riferiscono.

5.3.1 Dati territoriali d’interesse generale 
---------------------------------------------

Nel descrivere il contenuto del RNDT, il legislatore definisce
dettagliatamente 110 tipologie di “Dati d’interesse generale”, e l’INGV
è titolare di alcune di esse, tra cui:

-  Reti geodetiche e monografie di elementi geodetici: reti di punti con
   coordinate note relative a un sistema di riferimento geodetico
   comune, utilizzati per il corretto dimensionamento ed orientamento
   del rilevamento topo – cartografico di un'estesa area terrestre, e
   relative monografie.

-  Modelli digitali di elevazione: Rappresentazione della morfologia del
   suolo in formato digitale, comprendono rappresentazioni tipo DTM,
   DEM, DSM, DTED e simili.

-  Rete sismica nazionale: Stazioni e reti dove si misura e si registra
   l’attività sismica in corso (spostamenti del suolo).

-  Carte della Pericolosità sismica di riferimento per il territorio
   nazionale: rappresentazioni illustranti i valori di accelerazione di
   picco orizzontale del suolo (ag) e i valori spettrali per vari
   periodi di ritorno (approvati con l’Ordinanza PCM 3519 del 28 aprile
   2006, All. 1b) da utilizzare nelle nuove norme tecniche per le
   costruzioni approvate con decreto ministeriale del 14.01.2008).

L’INGV, in qualità di Amministrazione Pubblica titolare di alcuni dei
dati di interesse generale, deve provvedere a incrementare e aggiornare
il Repertorio Nazionale Dati Territoriali così da rendere la
consultazione dei metadati accessibile a tutti tramite l’accesso al
Catalogo RNDT e, a cascata, soddisfare gli adempimenti della Direttiva
INSPIRE.

Il contributo al RNDT è anche previsto dalle “\ *Specifiche degli
standard per i formati dei dati e dei metadati, per il loro trattamento
ai fini della pubblicazione (trasparenza) e del riutilizzo (open data),
e per la consegna degli applicativi software”*, contenute nell’Allegato
1 della “\ *Convenzione tra il Dipartimento della Protezione Civile e
l’INGV per l’attività di sorveglianza sismica e vulcanica sul territorio
nazionale, di consulenza tecnico-scientifica e di studi sui rischi
sismico e vulcanico”*\  [4]_, riporta che *“per essere correttamente
utilizzati, tutti i servizi web erogati ed i dati consegnati dovranno
essere corredati dei relativi metadati che descrivano proprietà,
caratteristiche e storia del dato, nonché la descrizione dei singoli
campi associati alle tabelle dei dati. Tali metadati dovranno essere
redatti in maniera conforme agli standard previsti dal Repertorio
Nazionale dei Dati Territoriali, di cui al decreto del Presidente del
Consiglio dei Ministri del 10 novembre 2011”*.

Si rimanda al portale web RNDT per la “\ *Guida operativa per
l’accreditamento delle Pubbliche Amministrazioni”*\  [5]_ con la
procedura di accreditamento di Amministrazioni Pubbliche tenute ad
alimentare il Repertorio.

5.3.2 Linee Guida per la Compilazione di Metadati RNDT
------------------------------------------------------

Il profilo di metadati “RNDT” è basato sugli Standard ISO 19115, 19119 e
TS 19139, prodotti dal *Technical Committe* ISO/TC211 [6]_ che si occupa
di standard per l'informazione geografica. Il rispetto delle regole
tecniche del RNDT, in aderenza agli standard ISO di riferimento,
assicura la contestuale conformità, senza ulteriori adempimenti, al
regolamento europeo per l’attuazione della direttiva europea
INSPIRE [7]_ per quanto riguarda i metadati. I metadati INSPIRE
rappresentano infatti un sottoinsieme di quelli previsti dal RNDT,
pertanto, la conformità di un set di metadati al profilo del RNDT se ne
garantisce la conformità ad INSPIRE.

Si rimanda al portale web del RNDT [8]_ per le regole tecniche di
compilazione dei metadati RNDT per i dati territoriali che descrivono
dettagliatamente i metadati da associare a dati vettoriali, immagini
raster e ai servizi di accesso ai dati. L’UGD si doterà degli opportuni
strumenti informatici per la compilazione di questi metadati in modo
automatizzato.

.. [1]
   D.Lgs 7 marzo 2005, n. 82. Codice dell'Amministrazione Digitale
   (CAD). Art. 59 "Dati territoriali".

.. [2]
   D.Lgs 7 marzo 2005, n. 82. Codice dell'Amministrazione Digitale
   (CAD). Art. 60 "Base di dati di interesse nazionale".

.. [3]
   D.M. 10 novembre 2011, Regole tecniche per la definizione del
   contenuto del Repertorio nazionale dei dati territoriali, nonché
   delle modalità di prima costituzione e di aggiornamento dello stesso.
   http://www.gazzettaufficiale.it/eli/id/2012/02/27/12A01801/sg

.. [4]
   http://istituto.ingv.it/images/Convenzioni_DPC/convenzione_dpc_Allegato_A_2018.pdf

.. [5]
   Guida operativa per l’accreditamento delle Pubbliche Amministrazioni,
   versione 2.0 del 2014,
   http://www.rndt.gov.it/RNDT/home/images/RNDT_guida_operativa_accreditamento_v2.0_20140725.pdf

.. [6]
   ISO Technical Committee on digital geographic information,
   https://committee.iso.org/home/tc211

.. [7]
   | Commission Regulation (EC) No 1205/2008 of 3 December 2008
     implementing Directive 2007/2/EC of the European Parliament and of
     the Council as regards metadata.
   | http://eur-lex.europa.eu/legal-content/EN/ALL/?uri=CELEX:32008R1205

.. [8]
   Repertorio Nazionale dei Dati Territoriali, http://www.rndt.gov.it
