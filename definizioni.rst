1. Definizioni
==============

Ai fini dell’applicazione della Politica dei Dati, si applicano le
seguenti definizioni, in ordine alfabetico:

**Accesso:** l’autorizzazione o diritto di un utente ad accedere ai dati
tramite un’infrastruttura associata a una banca dati. L’accesso può
essere distinto in relazioni alle modalità di identificazione e
registrazione dell’utente in:

• Anonimo: in questo caso l’accesso al/ai servizi avviene senza alcuna
identificazione o procedura di accredito;

• Registrato: in questo caso l’accesso al/ai servizi richiede una
identificazione mediante delle procedure di accredito che possono essere
automatizzate;

• Autorizzato: in questo caso l’accesso al/ai servizi richiede una
specifica autorizzazione da parte del gestore della banca dati.

A seconda della complessità, l’infrastruttura di accesso ai dati può
svolgere una o più funzioni codificate con la sigla “AAAI”:
identificazione dell'utente *(Authentication)*, autorizzazione all’uso
dei servizi *(Authorisation)*, e tracciamento dell’utilizzo dei servizi
*(Accounting)*. Tale infrastruttura deve garantire il rispetto della
normativa per la protezione dei dati  [1]_.

**Banca Dati (Collection of data):** raccolta di dati *(o “Set di
dati”)* indipendenti sistematicamente o metodicamente disposti e
individualmente accessibili mediante mezzi elettronici o in altro modo.
La tutela delle banche di dati non si estende al loro contenuto e lascia
impregiudicati diritti esistenti su tale contenuto [2]_\ :sup:`,`
 [3]_\ :sup:`,`  [4]_. Dalla definizione è esclusa l’infrastruttura
informatica che gestisce la banca data, ivi compresi eventuali Servizi
per l’interazione con i dati.

**Dati** (qui intesi nell’accezione di dati di ricerca [5]_): singoli
oggetti o registrazioni di qualunque natura (fisica o digitale), a
qualunque livello di elaborazione e comunque organizzati oltre ai
prodotti della ricerca ancorché non pubblicati, comunemente ritenuti e
accettati dalla comunità scientifica come necessari a validare le
scoperte scientifiche. In questa sede il termine “dato” si riferisce
indifferentemente al dato grezzo acquisito dal sensore, al campione
fisico di qualunque natura, ad un prodotto ottenuto da una qualunque
analisi sul dato a qualunque livello di elaborazione sia essa di tipo
automatico o manuale. Di seguito si riportano le definizioni di
tipologie di dati citati nel documento:

-  dati statici: non vengono più aggiornati una volta generati e/o
   pubblicati;

-  dati dinamici: possono essere modificati o estesi successivamente
   alla loro pubblicazione; possono essere ulteriormente suddivisi in
   base al tipo di variazione:

-  dati oggetto di revisione: modificabili al fine di migliorarne la
   qualità/affidabilità;

-  dati prodotti in continuo: prodotti da sensori che generano una serie
   temporale;

-  dati di monitoraggio: dati provenienti da sistemi osservativi
   istituzionali, acquisiti o prodotti con ricorrenza e sistematicità
   per la caratterizzazione e la comprensione dei processi fisici e/o
   chimici del sistema Terra;

-  dati di sorveglianza: dati elaborati per scopi di gestione dei rischi
   naturali, di protezione civile o di pubblica utilità forniti a enti
   e/o istituzioni pubbliche o private, nazionali e/o internazionali, a
   seguito di accordi formali;

-  dati territoriali [6]_: qualunque informazione geograficamente
   localizzata;

-  dati aperti: cioè “usabili, riutilizzabili e ridistribuibili
   liberamente da chiunque anche per finalità commerciali, soggetti al
   massimo alla richiesta di attribuzione e condivisione allo stesso
   modo” [7]_.

**Embargo:** periodo di tempo durante il quale è sospeso uno o più
Servizi di accesso ai Dati. Il periodo di embargo può variare da sei
mesi a un massimo di tre anni, in relazione della tipologia di dato. Nel
caso di dati ottenuti in ambito di iniziative nazionali o internazionali
a cui l’Istituto partecipa ufficialmente e che prevedono regole di
embargo diverse, l’Istituto adotta tali regole. L’embargo si applica
solo quando opportunamente motivato. I metadati relativi ai Dati
sottoposti a embargo sono comunque pubblicamente disponibili per
permetterne la ricerca *(Discoverability)*.

**Identificativo Persistente:** codice alfanumerico la cui struttura è
definita all’interno di sistemi di gestione degli oggetti (dati, libri,
persone, campioni fisici, etc.), alcuni dei quali seguono standard
aperti e condivisi a livello internazionale *(Open Standard)*.
L’aggettivo “Persistente” si riferisce alla caratteristica di garantire
che l’associazione tra il codice identificativo e la posizione sul Web
dell’oggetto associato sia mantenuta nel lungo periodo. Ciò implica che
il sistema di gestione dell’identificativo e l’accesso ai dati sia
mantenuto funzionante nel tempo.

**Istituto Nazionale di Geofisica e Vulcanologia** (di seguito
denominato INGV): ente pubblico di ricerca produttore e titolare dei
dati di ricerca oggetto della Politica dei Dati dell’INGV e di questo
documento di attuazione della suddetta politica.

**Licenza di Uso:** strumento negoziale nel quale sono definite in
dettaglio le regole e le condizioni da rispettare per utilizzare il
dato. La definizione del contenuto contrattuale è lasciata all'autonomia
delle parti contraenti, le quali possono definire i reciproci diritti e
doveri a loro discrezione. Tutti i dati pubblicati da INGV devono essere
accompagnati da una licenza di tipo *Creative Commons*\  [8]_, di cui va
sempre specificata, la tipologia e la versione e fornito il riferimento
al testo integrale della licenza. Ai dati classificati come “aperti” non
si possono apporre licenze *Creative Commons* che non consentano lavori
derivati, anche per finalità commerciali, i.e., licenze che riportano
chiaramente clausole *Non Commercial* (“NC”) e/o *Non Derivative* (“ND”)
e/o ogni altra clausola che limita la possibilità di riutilizzo e
ridistribuzione dei dati.

**Produttore di Dati**: stante che giuridicamente il Produttore dei Dati
è l’INGV, in questo specifico documento, applicando il principio
dell’immedesimazione organica, quando ci si riferisce a “Produttore dei
Dati” si intende il singolo addetto alla ricerca o gruppo di ricerca che
produce il dato con la propria attività lavorativa, con le risorse
interne (fondi ordinari) e esterne (fondi provenienti da progetti,
convenzioni, etc.) fornite dall’INGV, incluso il costo del personale.

**Registro Dati:** raccoglie i metadati che descrivono i Dati di Ricerca
che siano il frutto della produzione scientifica dell'INGV e/o gestiti
e/o pubblicati da INGV, indipendentemente se si tratti di dati statici o
dinamici e a prescindere dalle procedure seguite per la loro creazione.
Il Registro Dati è pubblicamente accessibile tramite il portale Web
istituzionale dell’INGV e il suo utilizzo mira a soddisfare le esigenze
interne all’INGV, ma anche le esigenze di utenti esterni.

**Responsabile dei Dati:** è responsabile scientifico e curatore dei
dati in rappresentanza del Produttore dei Dati; risponde della qualità
scientifica e dell’aggiornamento dei dati e svolge un ruolo di
coordinamento del gruppo di ricerca che produce il dato. Nel caso di
dati statici, il Responsabile dei Dati risponde della loro integrità.

**Responsabile Tecnico della Banca Dati:** responsabile della gestione e
funzionalità della Banca Dati, ha le adeguate conoscenze informatiche
per gestire l’infrastruttura tecnologica che sostiene la Banca Dati,
svolge un ruolo operativo sul sistema gestionale afferente al dato.
Inoltre, fornisce indicazioni circa il reperimento concreto dei dati
dalla base dati e cura il monitoraggio dei vari “connettori” (es.:
pagine web, servizi web) che interfacciano in modo sicuro e
standardizzato gli utenti esterni al contenuto della banca dati. Può
coincidere con il Responsabile dei Dati.

**Servizi:** una qualunque delle seguenti operazioni applicabili ad una
banca dati: ricerca di dati, visualizzazione, trasferimento,
trasformazione, modifica e/o aggiornamento. Il singolo servizio
disponibile per una banca dati, può essere:

-  Aperto: il servizio è liberamente disponibile e accessibile a
   chiunque, senza restrizioni;

-  Limitato: il servizio è disponibile, ma solo alle condizioni
   stabilite o concordate dal/col titolare del diritto di sfruttamento
   della proprietà intellettuale; un particolare caso è quello dei dati
   per i quali non è possibile accedere ad un certo tipo di servizio
   (tipicamente il trasferimento), per un periodo di tempo predefinito.

**Titolare dei Dati:** secondo la normativa vigente [9]_, il titolare
del dato è la Pubblica Amministrazione che ha originariamente formato
per uso proprio o commissionato ad altro soggetto il documento che
rappresenta il dato o che ne ha la disponibilità. L’INGV è dunque
titolare dei dati indipendentemente dal loro Livello, se creati con
proprie risorse umane e/o strumentali o comunque gestiti ovvero se
commissionati per fini istituzionali. In caso di situazioni complesse in
cui siano coinvolte altre istituzioni oltre a INGV, è necessaria la
stipula di un accordo che definisca chiaramente gli aspetti relativi
alla titolarità dei dati (es. accordi per le attività in convenzione con
il Dipartimento di Protezione Civile [10]_). Il trasferimento di un dato
da un sistema informativo a un altro non modifica la titolarità del
dato [11]_.

**Ufficio Gestione Dati (UGD):** agisce con la finalità di promuovere il
paradigma dell’\ *Open Science*, gestendo il Registro Dati, garantendo
la progressiva apertura dei dati di ricerca e il miglioramento della
loro gestione in conformità alla normativa vigente. L’Ufficio collabora
e supporta il Responsabile della Trasparenza [12]_.

.. [1]
   Regolamento (UE) 2016/679 del 27 aprile 2016, General Data Protection
   Regulation (GDPR).

.. [2]
   Direttiva 96/9/CE del Parlamento e del Consiglio europeo dell'11
   marzo 1996, sulla tutela giuridica delle banche di dati.

.. [3]
   D.Lgs. 6 maggio 1999, n. 169. Attuazione della direttiva 96/9/CE
   relativa alla tutela giuridica delle banche di dati.

.. [4]
   Legge del 22 aprile 1941, n. 633. Protezione del diritto d'autore e
   di altri diritti connessi al suo esercizio.

.. [5]
   Sono escluse dalla definizione di dati le informazioni relative a
   persone fisiche o giuridiche, enti o associazioni, identificati o
   identificabili, anche indirettamente, mediante riferimento a
   qualsiasi altra informazione, ivi compreso un numero di
   identificazione personale. Sono altresì esclusi i dati relativi al
   bilancio, al protocollo e alla gestione documentale.

.. [6]
   Direttiva 2007/2/CE del Parlamento europeo e del Consiglio, del 14
   marzo 2007, che istituisce un'Infrastruttura per l'informazione
   territoriale nella Comunità europea (INSPIRE). Definizione: “dati che
   attengono, direttamente o indirettamente, a una località o un'area
   geografica specifica”.

.. [7]
   D.Lgs 7 marzo 2005, n. 82. Codice dell'Amministrazione Digitale
   (CAD). Art. 68, comma 3, definisce dati digitali di tipo aperto
   quelli che: 1) sono disponibili secondo i termini di una licenza che
   ne permetta l'utilizzo da parte di chiunque, anche per finalità
   commerciali, in formato disaggregato; 2) sono accessibili attraverso
   le tecnologie dell'informazione e della comunicazione, ivi comprese
   le reti telematiche pubbliche e private, in formati aperti, sono
   adatti all'utilizzo automatico da parte di programmi per elaboratori
   e sono provvisti dei relativi metadati; 3) sono resi disponibili
   gratuitamente attraverso le tecnologie dell'informazione e della
   comunicazione, ivi comprese le reti telematiche pubbliche e private,
   oppure sono resi disponibili ai costi marginali sostenuti per la loro
   riproduzione e divulgazione.

.. [8]
   Licenze Creative Commons. https://creativecommons.org/licenses/

.. [9]
   D.Lgs. 7 marzo 2005, n. 82. Codice dell'Amministrazione Digitale
   (CAD) (con modificazioni introdotte dal D.Lgs. 26 agosto 2016 n. 179,
   Art.1, comma g). Capo I, Art.1, comma bb.

.. [10]
   Allegato 1 alla convenzione "A" del 2017 tra il Dipartimento della
   Protezione Civile e l'Istituto Nazionale di Geofisica e Vulcanologia.

.. [11]
   D.Lgs. 7 marzo 2005, n. 82. Codice dell'Amministrazione Digitale
   (CAD). Capo V, Art.50, Comma 3-bis.

.. [12]
   D.Lgs. 14 marzo 2013 n. 33 e s.m.i, Riordino della disciplina
   riguardante il diritto di accesso civico e gli obblighi di
   pubblicità, trasparenza e diffusione di informazioni da parte delle
   pubbliche amministrazioni.
