6. Ufficio Gestione Dati
========================

L’istituzione dell’Ufficio Gestione Dati (UGD) risponde al principio
“Professionalità” del DP200. Tale principio sancisce l’impegno dell’INGV
all’allocazione delle necessarie risorse professionali al fine di
attuare la Politica dei Dati\ *.*

L’UGD ha le seguenti finalità, strettamente interconnesse tra loro:

-  promozione del paradigma *Open Science*;

-  gestione del Registro Dati;

-  supporto tecnico-scientifico nella stesura di contratti o convenzioni
       che prevedono la gestione di dati INGV.

L’UGD promuove il paradigma *Open Science*, garantendo la progressiva
apertura dei dati e il miglioramento della loro gestione in conformità
alla normativa vigente. A tal fine l’UGD promuove iniziative di
formazione del personale e avanza proposte di modifiche della gestione
dei dati dell’INGV. I dati trattati dall’UGD sono, esclusivamente, Dati
di Ricerca come definiti al Capitolo 1 di questo documento.

L’UGD svolge la sua attività conformemente a quanto definito in questo
documento operando all’interno del “Centro Servizi per il coordinamento
delle attività a supporto della Ricerca”.

L’UGD è istituito con delibera del Consiglio di Amministrazione. I suoi
componenti sono nominati con decreto del Presidente e durano in carica
tre anni eventualmente rinnovabili una sola volta.

6.1 Compiti dell’Ufficio Gestione Dati 
---------------------------------------

L’UGD persegue le sue finalità secondo un Piano di Attività che
definisce gli obiettivi annuali e descrive dettagliatamente tempi, modi
e risorse umane e finanziarie necessarie allo svolgimento delle
attività. Il Piano di Attività viene sottoposto, per approvazione, al
Direttore Generale ed ai Direttori di Dipartimento, per le rispettive
competenze.

Nella fase di Avvio e Sperimentazione necessaria all’istituzione del
Registro Dati, l’UGD procederà a trasferire i Dati presenti nel
Censimento condotto nelle Sezioni dell’INGV nel periodo 2016-2017 nel
Registro Dati. Tale trasferimento avverrà secondo una lista di priorità
definita contestualmente all’approvazione del presente documento dai
Direttori di Dipartimento, sulla base dei criteri definiti nei capitoli
precedenti. Come indicato al punto 2.3, al termine del primo anno l’UGD
redigerà un rapporto da inviare ai Direttori di Dipartimento, suggerendo
soluzioni alle eventuali criticità e miglioramenti.

L’UGD dovrà dotarsi di strumenti per la gestione automatizzata del
Registro basati su principi di trasparenza, efficienza e
semplificazione, integrati con i sistemi gestionali dell’INGV. Tali
strumenti dovranno permettere l’allineamento automatico dei metadati del
Registro INGV con Registri di metadati esterni, sia quelli previsti nel
presente documento come il Registro DOI di DataCite o il Repertorio
Nazionale dei Dati Territoriali (RNDT), sia per altri registri che in
futuro potranno essere considerati. Al momento della sua istituzione,
l’UGD dovrà inserire nel suo Piano di Attività la costruzione dei
suddetti strumenti per la gestione ordinaria.

L’UGD dovrà dotarsi di una pagina Web opportunamente segnalata nel sito
istituzionale in cui raccolga e diffonda informazioni riguardanti la
propria attività.

L’UGD si occuperà del monitoraggio dei Dati elencati nel Registro Dati,
al fine di garantirne la coerenza e il rispetto di quanto dichiarato in
fase di inserimento nel Registro e a tal fine potrà interfacciarsi
direttamente con i Responsabili delle Banche Dati e con i Responsabili
Tecnici delle Banche Dati.

6.2 Composizione dell’Ufficio Gestione Dati
-------------------------------------------

La composizione dell’UGD tiene conto delle Linee Guida dell’Agenzia
dell’Italia Digitale (AgID) 2017 [55]_, adattandole allo specifico
contesto operativo dell’INGV e allo svolgimento dei compiti assegnati.
L’UGD è quindi composto da un Coordinatore, tre Referenti Scientifici e
un Referente Informatico i cui *curricula* devono essere coerenti con
quanto riportato nelle Linee Guida AgID.

Il **Coordinatore** svolge le seguenti funzioni:

-  Organizza le attività dell’UGD predisponendo il relativo Piano di
       Attività e coordinando le risorse umane e finanziarie assegnate
       all’UGD;

-  predispone le relazioni di attività e gli eventuali contributi
       richiesti all’UGD per la redazione dei documenti istituzionali di
       programmazione e rendicontazione;

-  svolge il ruolo di Responsabile Open Data (*Data Manager* previsto
       dalle Linee Guida AgID);

-  rappresenta l’UGD con gli organi di governo e di indirizzo dell’INGV
       e nei rapporti verso l’esterno;

-  collabora e si coordina con il Settore Affari Legali e Contenzioso
       per quanto concerne gli aspetti legali e normativi;

-  collabora e si coordina con la “Commissione per l’Accesso Aperto ai
       Contributi della Ricerca”;

-  collabora e supporta il Responsabile della Trasparenza [56]_,
       nell’ambito delle competenze a questo assegnate dalle norme, al
       fine di rafforzare gli obiettivi di trasparenza e di massimo
       utilizzo e riutilizzo dei dati pubblici di tipo aperto.

Il Coordinatore è selezionato tra il personale ricercatore e tecnologo
dell’INGV che possiede le caratteristiche del *Data Manager* come
previsto dalle Linee Guida AgID.

I tre **Referenti Scientifici** svolgono le seguenti funzioni:

-  coadiuvano il Coordinatore in tutte le materie relative alla gestione
       scientifica dei dati;

-  verificano l’idoneità dei dati in conformità a quanto definito al
       Capitolo 3;

-  seguono la procedura di inserimento dei dati nel Registro e nel RNDT
       in conformità a quanto definito ai Capitoli 4 e 5;

-  seguono l’assegnazione dei DOI, in conformità a quanto definito al
       Capitolo 5;

-  forniscono indicazioni sull’ottimizzazione e armonizzazione degli
       standard dei dati e dei metadati utilizzati dall’INGV, in
       conformità con le direttive nazionali ed internazionali e con le
       buone pratiche proposte dalla comunità scientifica.

I Referenti Scientifici, uno per ciascun Dipartimento, sono selezionati
tra il personale ricercatore e tecnologo dell’INGV afferente ai tre
dipartimenti.

Il **Referente Informatico** svolge le seguenti funzioni:

-  coadiuva il Coordinatore nella gestione tecnica ed informatica dei
       dati;

-  verifica la funzionalità delle banche dati ai fini della gestione del
       Registro Dati;

-  fornisce indicazioni per l’ottimizzazione e armonizzazione delle
       banche dati dell’INGV, in conformità con le direttive nazionali
       ed internazionali e con le buone pratiche proposte dalla comunità
       scientifica;

-  interagisce con Centro Servizi Informativi.

Il Referente Informatico è selezionato tra i Responsabili Tecnici
elencati nel Registro Dati. Nella fase di Avvio e Sperimentazione, il
Referente Informatico è selezionato tra i Responsabili Tecnici elencati
nel Censimento.

.. [55]
   Le Linee Guida Nazionali per la Valorizzazione del Patrimonio
   Informativo Pubblico
   (`*http://lg-patrimonio-pubblico.readthedocs.io/* <http://lg-patrimonio-pubblico.readthedocs.io/>`__)
   raccomandano l’individuazione di “\ *una chiara data governance
   interna con professionalità strategiche e specifiche*\ ” e auspicano
   l’istituzione di un “\ *Gruppo di Lavoro Open Data (Team Open
   Data)”*. Nel caso INGV, l’Ufficio Gestione Dati svolge anche il ruolo
   del *Gruppo di Lavoro Open Data.* Le Linee Guida AgID precisano
   inoltre che “\ *affinché il lavoro del Team Open Data possa essere
   incisivo all’interno dell’Amministrazione, è importante che tale team
   si confronti con il livello più politico, sia per ottenere da questo
   le necessarie “spinte”, sia per offrire al decisore politico proposte
   e stimoli*\ ”

.. [56]
   ai sensi del D.lgs. n. 33/2013 e s.m.i.
