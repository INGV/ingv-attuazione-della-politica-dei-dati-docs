Premessa
========

Il documento che delinea i principi della Politica dei Dati dell’INGV è
stato approvato e formalizzato con il Decreto del Presidente n. 200
(DP200) del 26/4/2016.

La definizione di una politica dei dati per l’INGV risponde alla
necessità di governare la molteplicità dei dati di ricerca prodotti,
enunciare i principi ispiratori sui quali impostare una condivisa
gestione istituzionale di tali dati e gestire l’accesso, l’uso, il riuso
degli stessi. La politica dei dati dell’INGV si basa sul principio
fondamentale di “Accesso Aperto”. In tal senso, l’INGV adotta una
politica che consenta un accesso libero, aperto, pieno e tempestivo dei
propri dati di ricerca, rispettando i principi stabiliti nella normativa
comunitaria e nazionale e in accordo con le proprie finalità
istituzionali, struttura e organizzazione.

Sin dalle prime azioni intraprese (DP223 11/06/2015) per arrivare a una
piena attuazione dei principi ispiratori del documento, è stato evidente
che non si poteva parlare di politica dei dati senza avere un’adeguata
conoscenza del patrimonio immateriale dell’INGV rappresentato
dall’enorme mole di dati scientifici prodotti nell’ambito delle sue
attività di ricerca nelle diverse Sezioni. L’INGV ha, quindi,
individuato nel Registro Dati lo strumento chiave per una gestione
efficace ed efficiente dei dati di ricerca dell’INGV. Al fine di
elaborare tale Registro, nel secondo semestre del 2016 si è avviato il
censimento dei dati prodotti da tutte le Sezioni dell’INGV, conclusosi a
luglio 2017.

Questo primo censimento ha rilevato che l’INGV gestisce oltre 250 tipi
di dati di ricerca, diversi per provenienza, livello di elaborazione e
organizzazione. Questa diversità rappresenta uno degli aspetti della
ricchezza culturale dell’INGV, ma, allo stesso tempo, una sfida in
termini di gestione di un tale patrimonio. Ovviamente, la compilazione
del Registro con le informazioni relative a oltre 250 tipi di dati è
un’operazione né semplice, né breve, né tanto meno da effettuarsi in
un’unica soluzione, ma richiede un’adeguata programmazione che permetta
di procedere valutando eventuali incompletezze nelle informazioni o
difficoltà nelle procedure e di apportare le necessarie correzioni ed
implementazioni.

Il presente documento, in ottemperanza al DP200, fornisce il quadro
delle regole e procedure per la gestione dei dati, al fine di essere di
supporto all’attuazione della suddetta Politica dei Dati dell’INGV.

In particolare, questo documento definisce i termini chiave utili alla
gestione dei dati di ricerca dell’INGV (Capitolo 1), illustra obiettivi
e strategie per l’attuazione della Politica dei Dati dell’INGV e il
piano di attività per l’avvio, l’implementazione e la gestione ordinaria
del Registro Dati (Capitolo 2), definisce le procedure per la gestione
dei dati e il Registro Dati (Capitolo 3 e Capitolo 4, rispettivamente),
definisce le procedure per l’attribuzione dei DOI (*Digital Object
Identifier*) e per la gestione dei dati Territoriali (Capitolo 5) e
infine definisce l’Ufficio Gestione Dati la cui missione è promuovere il
paradigma *Open Science* e gestire il Registro Dati (Capitolo
5).

