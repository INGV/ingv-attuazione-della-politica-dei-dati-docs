Contesto Operativo
==================

Obiettivi
---------

In conformità con quanto definito nel DP200, la politica dei dati
dell’INGV ha lo scopo di:

-  organizzare e rendere accessibile il patrimonio immateriale
       dell’INGV, per contribuire alla crescita della conoscenza
       rispettando i principi dell’Accesso Aperto *(Open Access)* come
       base del paradigma dell’\ *Open Science*; contribuire al
       raggiungimento del paradigma dell’\ *Open Science* permetterà
       all’INGV non solo di rispettare i suoi obblighi statutari ma
       anche di raggiungere la piena valorizzazione del suo ruolo in
       ambito nazionale ed internazionale;

-  valorizzare il ruolo dell’INGV nell’ambito della ricerca nazionale e
       internazionale e del sistema di monitoraggio e sorveglianza
       nell’ambito dei compiti statutari;

-  valorizzare le competenze del personale dell’INGV addetto alla
       ricerca.

L’obiettivo di questo specifico documento è di fornire un quadro delle
regole e descrivere gli strumenti per la gestione dei dati al fine di
supportare l’attuazione della Politica dei Dati dell’INGV definita nel
DP200 e quindi al raggiungimento dei suoi obiettivi.

Strategia
---------

La strategia di attuazione della politica dei dati dell’INGV descritta
in questo documento si basa sulla realizzazione del Registro dei Dati,
come strumento tecnico-organizzativo e sull’istituzione dell’Ufficio
Gestione Dati, con compiti strategici e tecnico-gestionali.

Il *Registro Dati*, secondo la sua definizione, raccoglie i metadati che
descrivono i Dati di ricerca che siano il frutto della produzione
scientifica e tecnologica dell'INGV e/o gestiti e/o pubblicati da INGV,
indipendentemente se si tratti di dati statici o dinamici e a
prescindere dalle procedure seguite per la loro creazione. La
realizzazione del Registro Dati non solo doterà l’INGV di un sistema per
l’identificazione istituzionale della propria produzione di dati
scientifici, ma permetterà anche di certificare la provenienza dei dati
immessi nel sistema della ricerca o, più in generale, nel mondo della
conoscenza condivisa attraverso le moderne tecnologie dell’informazione.
L'intero ciclo della ricerca scientifica si avvantaggerà della presenza
di un Registro Dati. Per esempio, si potrà migliorare la valutazione
della metrica concernente l’impatto dei risultati della ricerca, si
semplificherà la verificabilità di tesi di laurea e/o dottorato basate
su dati non originali (pubblicati in articoli scientifici), sarà
possibile citare in modo preciso ed aggiornato tutti i dati utilizzati,
valorizzando allo stesso tempo sia il lavoro di chi usa il dato sia
quello di chi lo produce. In fase di prima attuazione, la struttura del
Registro Dati dovrebbe ricalcare quella del Censimento dei Dati citato
in Premessa. Si prevede che tale struttura possa essere modificata in
funzione di come evolveranno le banche dati dell’INGV e la normativa,
ciò, sempre e comunque, al fine di ottimizzare il flusso d’informazioni
tra il Gruppo Gestione Registro Dati e i gestori dei dati.

\ *L’Ufficio Gestione Dati (UGD)* viene istituito per rispondere al
principio “Professionalità” del documento “Principi della Politica dei
dati dell’INGV” che sancisce l’impegno dell’INGV all’allocazione delle
risorse professionali necessarie all’attuazione della Politica dei
Dati\ *.* L’UGD, secondo la sua definizione, agendo con la finalità di
promuovere il paradigma *Open Science*, gestisce il Registro Dati sia
nella fase di “Avvio e Sperimentazione” sia nella fase di “Gestione
Ordinaria” (vedi successivo paragrafo 2.3).

Per le finalità della suddetta strategia è importante che l’istituzione
e successiva implementazione del Registro Dati siano il risultato di
azioni condivise tra le varie componenti dell’INGV rappresentate da
organi dirigenziali, organi di gestione (incluso l’Ufficio Gestione
Dati) e personale. Infatti, tutte queste componenti devono concorrere
verso l’obiettivo comune di riconoscere al contempo l’attività e
l’autorevolezza scientifica di chi produce i dati e i doveri e
responsabilità istituzionali verso la comunità scientifica e tutti i
potenziali utenti.

Piano di Attività
-----------------

La delicata fase di avvio e sperimentazione del Registro Dati nonché la
successiva gestione ordinaria sono affidate all’Ufficio Registro Dati.

Avvio e Sperimentazione
~~~~~~~~~~~~~~~~~~~~~~~

Questa prima fase ha il duplice scopo di avviare il popolamento del
Registro Dati con gli elementi riportati nel Censimento secondo una
prioritizzazione di migrazione di seguito descritta e di testare e
validare le regole e procedure definite nel successivo Capitolo 3,
suggerendo eventuali correttivi. La programmazione dettagliata delle
attività di popolamento del Registro, la validazione delle procedure e
l’adozione di eventuali correttivi previste nella fase di Avvio e
Sperimentazione sono riportate nell’Allegato 1.

In considerazione dell’elevato numero di elementi censiti (oltre 250),
nella fase di avvio si procederà al popolamento del Registro seguendo
una scala di priorità che tenga conto della maturità degli elementi da
inserire e delle esigenze istituzionali.

Al fine di poter essere trasferito nel Registro, ogni dato dichiarato
nel Censimento deve essere associato a una tipologia di Servizio e
quindi indicare le relative regole di accesso. I\ **n mancanza di queste
informazioni il dato non può essere trasferito dal Censimento al
Registro.** Di conseguenza, il primo livello di prioritizzazione si
effettua sulla base della tipologia di servizi dichiarati e relative
regole di accesso e sulle caratteristiche che rendono un dato più o meno
facilmente accessibile come ad esempio la presenza di DOI e/o di
*Landing Page* operative. La definizione del tipo di servizio e relative
regole di accesso spettano al titolare del dato, ed attuate dal
Responsabile dei Dati.

Il secondo livello di prioritizzazione si basa sulla considerazione
degli obiettivi strategici ed operativi dell’INGV ed è quindi di
competenza dei Direttori di Dipartimento. Per stabilire la priorità
istituzionale del dato ci si potrà basare sulle caratteristiche del dato
in oggetto e sul suo eventuale impatto sugli aspetti strategici
dell’INGV, cioè sul contributo del dato al raggiungimento degli
obiettivi istituzionali stabiliti nel Piano Triennale di Attività. Per
stabilire la priorità istituzionale di un dato si può ad esempio
considerare se questo debba essere fornito a enti finanziatori esterni
sulla base di specifici accordi oppure stimare il valore economico
legato alla sua produzione, inteso come peso del contributo dell’INGV.
Questo valore può essere valutato in termini di risorse economiche
proprie (da FOE o da progetti istituzionali), di risorse di personale, o
di risorse strumentali per la sua produzione e preservazione nel lungo
termine (sostenibilità).

In sintesi, ai fini della prioritizzazione per la migrazione dal
Censimento al Registro, l’UGD prenderà in considerazione le seguenti
caratteristiche del dato censito:

-  tipologia di servizio associato al dato con le relative regole di
       accesso;

-  esistenza di un DOI, o altro identificatore permanente associato,
       oppure di una *Landing Page* operativa (anche in assenza di DOI)
       associata;

-  è prioritario nell’ambito dell’attività istituzionale.

In questa fase, contemporaneamente all’avvio del popolamento del
Registro, l’UGD sperimenterà le procedure definite al Capitolo 3, al
fine di verificarne la validità. Tale sperimentazione, della durata di
12 mesi, permetterà di evidenziare vantaggi, svantaggi e problematiche
relative alle procedure; al termine della sperimentazione l’UGD redigerà
un rapporto in cui verranno suggerite soluzioni alle criticità alle
procedure e/o alle regole di gestione e, qualora rilevate, i necessari
miglioramenti. Sulla base di questo rapporto, i Direttori di
Dipartimento valuteranno se applicare soluzioni e strategie proposte
dall’UGD, dichiarare quindi conclusa la fase di avvio e sperimentazione
e passare alla successiva fase di gestione ordinaria del Registro. Nel
caso in cui i Direttori di Dipartimento ritengano sia necessario
prolungare la fase di sperimentazione, ne definiranno modalità e durata
di concerto con l’UGD.

Gestione Ordinaria
~~~~~~~~~~~~~~~~~~

Al termine della fase di avvio e sperimentazione, l’UGD aggiornerà le
procedure, ed eventualmente le regole, per la gestione ordinaria del
Registro Dati sulla base del suo rapporto e delle indicazioni dei
Direttori di Dipartimento.

Il nuovo documento contenente regole e/o procedure aggiornate/modificate
sarà quindi sottoposto alla ratifica del Consiglio di Amministrazione
(CdA). Inoltre, l’UGD presenterà ai Direttori di Dipartimento e quindi
al CdA, un documento denominato Regole Interne all’Ufficio di Gestione
Dati che descriva, con un dettaglio che ne permetta l’effettiva
operatività, le procedure per la gestione ordinaria del Registro Dati.
Una volta avuta l’approvazione di tutti gli organi competenti si potrà
avviare la fase di gestione ordinaria del Registro Dati.

In linea di principio, in questa sede, si stabilisce che l’UGD:

-  aggiornerà periodicamente il Registro, con una tempistica concordata
       con il CdA;

-  stilerà, con periodicità annuale, un rapporto che contenga la
       statistica dei dati gestiti, un’analisi sull’efficacia
       dell’applicazione del paradigma dell’\ *Open Science* nelle
       strutture dell’INGV\ *,* l’impatto dell’evoluzione delle norme e
       delle pratiche comunitarie e nazionali sulla gestione dei dati,
       le eventuali criticità emerse nel corso dell’anno e le
       conseguenti azioni da adottare

Inoltre, sulla base dei rapporti annuali forniti dall’UGD, il CdA,
eventualmente sentiti i Direttori di Dipartimento, si esprimerà
sull’eventuale necessità di aggiornare il documento Principi della
Politica dei Dati dell’INGV e/o il documento di Gestione Ordinaria del
Registro dei Dati.
